<div class="pageWrapper">
  <h1>
    Recht op vergetelheid
  </h1>
  <p>
    In de Algemene verordening gegevensbescherming (AVG) is het recht op vergetelheid opgenomen. Dit recht houdt in dat een organisatie in een aantal gevallen iemands persoonsgegevens moet wissen. Mensen kunnen aan organisaties vragen om hun gegevens te wissen met een beroep op hun recht op vergetelheid.
  </p>
  <h2>
    Wanneer geldt het recht op vergetelheid?
  </h2>
  <p>
    In de volgende situaties moet een organisatie iemand persoonsgegevens wissen:
  </p>
  <ul>
    <li>
      <i>Niet meer nodig</i><br>
      De organisatie heeft de persoonsgegevens niet meer nodig voor de doeleinden waarvoor de organisatie ze heeft verzameld of waarvoor de organisatie ze verwerkt.
    </li>
    <li>
      <i>Toestemming ingetrokken</i><br>
      <p>
        De betrokkene heeft eerder (uitdrukkelijke) toestemming gegeven aan de organisatie voor het gebruik van zijn gegevens, maar trekt die toestemming nu in.
      </p>
    </li>
    <li>
      <i>Bezwaar</i><br>
      <p>
        De betrokkene maakt bezwaar tegen de verwerking. Er geldt op grond van artikel 21 van de AVG een absoluut recht van bezwaar tegen direct marketing. En een relatief recht van bezwaar als de rechten van de betrokkene zwaarder wegen dan het belang van de organisatie om de persoonsgegevens te verwerken.
      </p>
    </li>
    <li>
      <i>Onrechtmatige verwerking</i><br>
      <p>
        De organisatie verwerkt de persoonsgegevens onrechtmatig. Bijvoorbeeld omdat er geen wettelijke grondslag is voor de verwerking.
      </p>
    </li>
    <li>
      <i>Wettelijk bepaalde bewaartermijn verlopen</i><br>
      <p>
        De organisatie is wettelijk verplicht om de gegevens na bepaalde tijd te wissen.
      </p>
    </li>
    <li>
      <i>Apps en websites bij kinderen</i><br>
      <p>
        De betrokkene is jonger dan 16 jaar en de persoonsgegevens zijn verzameld via een app of website (‘dienst van de informatiemaatschappij’).
      </p>
    </li>
  </ul>
  <h2>
    Wanneer geldt het recht op vergetelheid niet?
  </h2>
  <p>
    Er is een aantal uitzonderingen op het recht op vergetelheid. Bijvoorbeeld als een organisatie wettelijk verplicht is om bepaalde gegevens te verwerken. Dan kan de organisatie deze gegevens niet op verzoek wissen.<br>
    Het recht op vergetelheid kunt u in principe niet namens iemand anders uitoefenen. Tenzij u daar bijvoorbeeld een volmacht voor heeft.
  </p>
  <h2>
    Wetgeving
  </h2>
  <p>
    Het recht op vergetelheid is geregeld in artikel 17 van de AVG.
  </p>
</div>
